---
layout: post
title: Pár typografických rad
tags:
image:
  feature: abstract-3.jpg
  credit: dargadgetzx
  creditlink: http://www.dargadgetz.com/ios-7-abstract-wallpaper-pack-for-iphone-5-and-ipod-touch-retina/
comments: true
share: true
---

Poměrně hodně často se často setkávám se **špatnou typografií**. Celkem mne to štve, a proto jsem se rozhodl věnovat tento (a možná i další) blogpost právě správné typografii.

## Mezery

V mezerách se velmi často chybuje, proto jimi začnu. **Interpunkční znaménka** jako tečka, čárka, středník, otazník, vykřičník atd. **těsně (bez mezery) přiléhají** k předchozímu slovu a **za sebou mají mezeru**.

  > Příklad **věty, kterou** jsem právě vymyslel.

Stejně tak patří mezery i do data.

  > **30. 1.** se stalo určitě něco velkého.
nebo
  > **30. ledna** se stalo určitě něco velkého.

Ale pozor! Strojové datum (zpravidla s nulami) se zapisuje bez mezer.

  > Den **11.09.2001** se navždy zapsal do dějin.

Mezery se dělají též u řadových číslovek, dělení tisíců, poměrů, matematických operací a před závorkou.

  > **51.** nejčastější jméno v ČR je Denisa. Mám **10 000** Kč. Mapa má měřítko **1 : 300**.**1 + 1 = 2**.

  > **Miloš Zeman (Prezident ČR)** navštívil korunovační klenoty ve výborné kondici.

Nakonec nesmím zapomenout říci, že v některých případech (třeba za předložkou) se hodí použít pevnou mezeru. Ta lze ve Windows napsat pomocí **Alt + 0160**.

## Tečky

Další věc, ve které se často chybuje, jsou tečky. Při nedokončené myšlence, zámlce či přerývané řeči se preferuje použití **výpustky**, ale lze použít i **obyčejné tři tečky**. Co se ale určitě nesmí je použití více (či 2) teček. Za výpustku (nebo tři tečky) se tečka ukončující větu nedává. Mezi tečky se mezery nedávají. Pokud je výpustka za slovem, navazuje těsně na něj **bez mezery**; pokud je před slovem, je od něj **oddělena mezerou**. Pokud označuje vypuštění části věty či celých vět z většího celku, odděluje se **mezerou z obou stran**. Výpustka je jeden znak obsahující tři tečky, lze napsat kombinací kláves **Alt + 0133**. Některé WYSIWYG editory (třeba MS Word) samy mění 3 tečky na výpustku.

  > Co dodat… (použití výpustky) nebo Co dodat... (použití tří teček)

  > …  a dále je třeba poznamenat, že…

  > My, občané … věrni všem dobrým tradicím … přijímáme tuto Ústavu.

## Pomlčka, spojovník a minus

Ta klávesa, kterou máte vedle shiftu, případně na numerické klávesnici je **spojovník**, přestože si hodně lidí myslí, že jde o pomlčku. **Pomlčka** se na české klávesnici nevyskytuje a na Windows jde napsat kombinací kláves **Alt + 0150**. Pomlčka se používá pro **oddělování částí věty** (s mezerami na obou stranách), při použití **intervalu a vs.** (bez mezer).

  > Vždycky **–** když přijdu ze školy **–** jsem unavený.

**Spojovník** se používá ke spojování jednoslovných výrazů. Píše se bez mezer.

  > Vlastním **česko-německý** slovník. Ulice Horova patří do městské části **Krno-Žabovřesky**.

**Minus** se používá v matematice. Na rozdíl od pomlčky či spojovníku je svisle trochu výše. Minus svoji klávesovou zkratku nemá, musíte ho vkládat z charmap či na webu používat HTML entitu **&amp;minus;**.

  > Teplota klesla pod **−10 °C**. 5 + **5 − 5** = 5.

## Uvozovky

Možná si myslíte, že na klávesnici máte uvozovky, ale to je také mylná představa. Ve skutečnosti tam máte tzv. ASCII uvozovky, což nejsou ani české uvozovky, ani uvozovky druhého stupně, dokonce ani anglické uvozovky. V češtině se uvozovky **prvního stupně** píší pomocí znaků **„** a **“**. Ty lze na Windows napsat pomocí klávesové zkratky **Alt + 0132** pro úvodní a **Alt + 0147** pro koncové. Mezery se samozřejmě dělají před úvodními uvozovkami.

  > Reklamní kampaň Kofoly měla slogan **„**Když ji miluješ, není co řešit**“**.

Pro **druhou úroveň** uvnitř uvozovek se používají jednoduché uvozovky ‚ a ‘. Lze je napsat pomocí **ALT + 0130** pro úvodní a **ALT + 0145** pro koncové.

  > Říkám vám **„**řekl mi: **‚**Řekni jí to!**‘“**.

## Jednotky

V tomto bodě chybují dokonce i velké společnosti. Přitom je to velmi jednoduché. Pokud uděláte před jednotkou (cm, kg, %) **mezeru**, bere se slovo jako **podstatné jméno**, pokud **ne** jde o **přídavné jméno**. Lepší bude si to ukázat na příkladu:

  > Je zde sleva **10 %** (deset procent). Je zde **10%** (desetiprocentní) sleva. 
  > Potřebuji dřevo dlouhé **2 m** (dva metry). Potřebuji **2m** (dvoumetrové) dřevo.

## Koncovky -ti

Někdy se setkávám se špatným zápisem například slova patnácti jako 15ti či 15-ti. Obě varianty jsou špatně. Žádné koncovky by se správně používat neměly.

  > Zúčastnit se může osoba starší 18 let.

## Závěr

Doufám, že si z tohoto článku něco odnesete. Jeho napsání jsem věnoval několik hodin. Určitě jsem toho ještě hodně vynechal, tak pokud si na něco vzpomenete a budete se s tím chtít pochlubit, napište to do komentářů, bude vám vděčný. 
Více o problematice můžete najít třeba na: [Wikipedii](http://cs.wikipedia.org/wiki/Wikipedie:Typografick%C3%A9_rady), [Litéra](http://www.liteera.cz), [Česky](https://plus.google.com/115772060680031695016/posts), [typgrafie.wz.cz](http://typografie.wz.cz).